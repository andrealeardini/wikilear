---
date: 2021-04-11
tags:
  - Wikilear
title: Wikilear si rinnova
description: Una panoramica delle novità introdotte con il nuovo sito di Wikilear
subtitle: Wikilear cambia formato, tante le novità in arrivo. Vediamo insieme una panoramica delle nuove sezioni e diamo uno sguardo a cosa succede dietro le quinte.
image: /images/undraw_static_website_0107.png
image_title:
image_description:
---
Sono passati più di cinque anni dall'ultimo articolo che ho pubblicato su Wikilear. Quest'ultimo anno è stato contrassegnato dalla pandemia da Covid-19, un evento che ha stravolto la vita di tutti noi e purtroppo ancora non ne siamo usciti. Molti degli ultimi mesi li ho trascorsi in lockdown o in zona rossa e questo mi ha spinto a portare aventi un progetto che avevo nel cassetto da tanto tempo: rifare da zero Wikilear utilizzando **HTML5, CSS3 e JavaScript.** Niente Blogger, Wordpress o servizi chiavi in mano. Codice puro scritto da zero. Una pazzia? Chi si metterebbe di questi tempi a fare un sito senza usare una libreria o altro già pronto, perchè reinventare la ruota? Sono dell'idea che se vuoi imparare qualcosa di nuovo devi metterti in discussione, cercare di capire cosa offre il mercato (le varie tecnologie usate nel web) e poi una volta trovata la tua strada metterti a testa bassa a programmare. Ci vuole più tempo, almeno inizialmente, ma l'esperienza che si acquisisce compensa l'investimento fatto e diciamolo pure, fare un progetto da zero alla fine è anche gratificante.

E quindi cosa hai usato per rifare il sito? Bella domanda, la risposta potrebbe sembrare di altri tempi: un **generatore di siti statici** (in inglese Static Site Generator, abbreviato SSG). Ma come, un sito statico nel 2021? Non è anacronistico? Sembra di tornare alle origini del web! In realtà usare un SSG ha i suoi vantaggi, primo fra tutti quello della **sicurezza.** Anche le **prestazioni del sito** migliorano sensibilmente come dimostra il punteggio di Lighthouse: un bel 100 che toglie ogni dubbio.

![Punteggio di Lighthouse per Wikilear, tutto a 100](/images/wikilear-lighthouse-scores-100.jpg)**Come dimostra il punteggio Wikilear è stato realizzato seguendo le più recenti raccomandazioni in termini di prestazioni, accessibilità, migliori pratiche e SEO**

Andando più nello specifico la scelta è caduta su **Eleventy,** un SSG ancora poco conosciuto in Italia (specialmente un anno fa quando ho cominciato a lavorarci su) ma dalle grandi potenzialità. Il suo approccio zero-config lo rende molto facile da usare. Inoltre non è legato a un linguaggio specifico ma si possono usare vari motori per template, anche contemporaneamente nello stesso progetto. E soprattutto  non è un framework Javascript, non appesantisce il client con librerie e altro boilerplate. È completamente trasparente per l'utente, tutto avviene dietro le quinte in fase di compilazione del progetto. Per Wikilear ho scelto di usare **Nunjucks** come linguaggio di template, **JavaScript** per creare alcuni filtri e utility (usati durante la compilazione delle pagine) e **Markdown** per il testo degli articoli. Per quanto riguarda CSS, la scelta è ricaduta su **Tailwind CSS,** un framework CSS con un approccio utility-first, basato sull'uso di classi direttamente nel markup HTML. Un concetto che si sposa bene con i linguaggi di template in quanto abbinati insieme si riduce al minimo l'aggiunta manuale delle classi nel codice. Per quanto riguarda l'hosting la scelta è caduta su **Netlify** che offre un piano gratuito con quote abbondanti, più che sufficienti per il traffico generato da Wikilear.

Il risultato è sotto i tuoi occhi, un sito dall'aspetto sobrio ma allo stesso tempo accativante (va bene sono d'accordo il tutto è molto soggettivo), completamente responsive (mobile first) e con performance di tutto rispetto (qui i punteggi di Core Web Vitals parlano da soli). Ovviamente c'è ancora molto su cui lavorare ma come prima release pubblica non c'è male. Il codice è rilasciato con licenza MIT, lo trovi su [GitHub.](https://github.com/andrealeardini/wikilear){rel="noopener noreferrer"} Nel cassetto ci sono ancora altri progetti per migliorare il sito, tra cui l'utilizzo dei web components e un approccio PWA (Progressiv Web App: service workers, installabile e consultabile offline, ecc.), ma per ora un passo alla volta.

Tutto bello, ma i contenuti non sono un po' datati? In parte, ma come dice il proverbio gallina vecchia fa buon brodo. Ho recuperato alcuni articoli che nonostante la loro età sono ancora consultati da centinaia di persone ogni mese e hanno conquistato la prima pagina su Google. Ma ci sono anche delle novità, come gli **Argomenti principali** da cui si può accedere a pagine dedicate a vari prodotti o servizi. Lo stampo rimane sempre quello di un sito orientato ad argomenti legati al mondo Google, ma con meno notizie e più tutorial e codelab (quest'ultimi disponibili a breve). Tra gli argomenti che tratterò anche alcuni approfondimenti su [Eleventy](/11ty/) e [Tailwind CSS.](/tailwindcss/)

Cosa pensi del nuovo Wikilear? Fammi sapere la tua opinione partecipando a questa [discussione su GitHub](https://github.com/andrealeardini/wikilear/discussions/3){rel="noopener noreferrer"} o raggiungimi con un [tweet.](https://twitter.com/intent/tweet?screen_name=andrealeard) Per non perdere neanche un articolo [iscriviti al feed RSS](/feed/feed.xml) (o [JSON](/feed/feed.json)) e di [seguimi su Twitter.](https://twitter.com/intent/follow?original_referer=https%3A%2F%2Fpublish.twitter.com%2F&ref_src=twsrc%5Etfw&region=follow_link&screen_name=andrealeard&tw_p=followbutton){target="_blank" rel="nopener noreferrer"}

